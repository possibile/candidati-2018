<p>
    Ho accettato di candidarmi al Senato con Liberi e Uguali, perché questi due
    aggettivi indicano esattamente la scuola che vorrei: libera da vent’anni di
    cattive riforme, che hanno avuto il risultato di impoverirla da ogni punto
    di vista, e fondamentale vettore di uguaglianza e di cittadinanza.
    <br/>
    Riportare la scuola pubblica statale al centro dell’attenzione significa
    per prima cosa emanciparla dalla soggezione all’impresa, sottolinearne il
    ruolo di principale ente di formazione delle giovani generazioni, cioè del
    futuro, rivendicare la dignità di chi ci lavora e di chi la frequenta.
    <br/>
    Gratuita dall’asilo all’università, aperta ed inclusiva, la scuola
    dev’essere la pietra angolare del welfare universalistico e solidale che
    Liberi e Uguali persegue.
</p>

    <p>
        Se sarò eletta, mi impegnerò affinché vengano destinate alla scuola
        risorse adeguate.
        <br/>
        Ora, però, mi serve il vostro aiuto per far conoscere il nostro
        programma a tutti gli elettori e le elettrici del collegio uninominale
        che mi è stato assegnato, che comprende Ferrara, Imola e San Giovanni
        in Persiceto.
        <br/>
        Grazie di cuore a tutti coloro che vorranno credere nel mio impegno,
        che vorranno sostenere la mia campagna elettorale e grazie anche e
        soprattutto a coloro che, non conoscendomi, al momento mi osservano
        curiosi: a far politica si impara, e io sono convinta che lo si debba
        fare partendo dall'ascolto delle persone.
        <br/>
        La scuola, contrariamente a quanto hanno voluto farci credere, non è un
        servizio ma un'istituzione che appartiene a tutti e a tutte, non solo a
        chi ci lavora: c'è tanto lavoro da fare per ricomporre la profonda
        spaccatura che si è creata tra Scuola e Società.
        <br/>
        Io non credo che esistano soluzioni semplici alle grandi sfide che
        abbiamo davanti, ma sono sicura che se riusciamo a mantenere la
        lucidità di uno sguardo d’insieme possiamo unire le forze. E farcela.
    </p>
